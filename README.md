Αναφέρω ότι από τον Νοέμβριο του 2021, αποσύρθηκε ξαφνικά ο κάδος απορριμμάτων της γειτονιάς μου, στη συμβολή των οδών Στιβαρού και Καυκάσου, στο Σιδηρόκαστρο, όπου υπήρχε επί τριάντα χρόνια.

Στις 20 /12/ 2021 υπέβαλα αίτηση με Αρ. Πρωτ. 11776 στο Δημοτικό Συμβούλιο Σιδηροκάστρου (ΔΣΣ) για επαναφορά του. Στις 21 /12/ 2021 το συμβούλιο ψήφισε ομόφωνα και θετικά στο αίτημά μου εκδίδοντας την Συνημμένη Απόφαση με Αριθ. 42/2021.

Ο Αντιδήμαρχος καθαριότητας, κος Σαββίδης, επελήφθη προσωπικά του θέματος και τοποθέτησε νέο κάδο στη θέση που βρισκόταν ο παλιός, παρουσία τριών γειτόνων.

Έπειτα από δύο εβδομάδες, εξαφανίστηκε και αυτός ο κάδος!

Στις 4 /5/ 2022 υπέβαλα νέο αίτημα με Αρ. Πρωτ. 3436 στο Δήμο, αυτή τη φορά υπ’όψιν του Δημάρχου, ζητώντας να μου εξηγηθεί γραπτώς ο λόγος που δεν εφαρμόστηκε η απόφαση που αναφέρεται παραπάνω.

Η απάντηση ήρθε εκπρόθεσμα, για την ακρίβεια έπειτα από 75 ημέρες (κατά παράβαση του Ν. 4057/2012). Η καθυστέρηση επιβεβαιώνεται από το συνημμένο αντίγραφο του ειδοποιητηρίου παραλαβής από τα ΕΛΤΑ που είναι 19 /7/ 2022. Το έγγραφο που μου απεστάλη ήταν κάθε άλλο παρά επίσημο, αφού σε αυτό δεν αναφέρονται ο Αποστολέας, αριθμός πρωτοκόλλου, ημερομηνία και ονοματεπώνυμο υπογράφοντος.

Ο λόγος απόσυρσης του κάδου δεν αναφέρεται σαφώς. Μόνο ότι υπήρχε κάποιο «πρόβλημα με τον κάδο». Είναι όμως απορίας άξιο πως αυτό το πρόβλημα δεν υπήρχε τα προηγούμενα τριάντα χρόνια, ούτε όταν εξεδόθη η απόφαση του ΔΣΣ που αναφέρεται παραπάνω.

Θεωρώ πως τα αιτήματα των πολιτών χρήζουν έστω στοιχειώδους σεβασμού και ενδιαφέροντος, ιδίως όταν τα όργανα του Δήμου έχουν αποφασίσει επί του θέματος, ο κάδος όντως επιστρέφει προσωρινά και ως δια μαγείας εξαφανίζεται μετά από μερικές μέρες αυθαιρέτως. Τα πράγματα γίνονται ακόμη πιο προσβλητικά όταν στην μετέπειτα αίτησή μου για διευκρίνιση, λαμβάνω μια ετεροχρονισμένη, παράτυπη και ασαφή απάντηση, που είναι υποτιμητική και για τον πολίτη και για το Δήμο.

Παρακαλώ για τις δικές σας ενέργειες.

Με τιμή,
Βασιλική Μουρατίδου
